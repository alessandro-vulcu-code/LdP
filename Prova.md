Sto scrivendo perché ho bisogno di fare un resoconto di come mi sento e di ciò che provo adesso.
Ho appena scritto a Nena, dopo tre settimane che sono passate subito.
Sembrava ieri che siamo usciti come un qualsiasi pomeriggio di un qualsiasi sabato, dove le ho confessato che non stavo bene. Sul momento ho avuto sentimenti contrastanti, sentivo che era giusto parlare con lei e dirle cosa c'era che non andava, dirle che stare in una relazione non mi permetteva di essere sereno. D'altra parte però, sapevo che le mie parole l'avrebbero ferita, che non avrebbe capito per quale motivo stessi dicendo quelle cose perché in questi ultimi mesi la nostra relazione stava andando bene, insomma, senza litigi e senza intoppi.
Nonostante ciò, nella mia testa c'era qualche dubbio. Il fatto che stesse andando bene, non mi rendeva felice, non mi faceva pensare "che bello, sta andando bene allora forse siamo fatti davvero per stare assieme", e soprattutto, non mi faceva pensare a un possibile futuro insieme.
Ho iniziato a pensare che forse, dopo quasi 3 anni di relazione, il fatto che almeno uno di questi pensieri non mi venisse in mente fosse un problema.
Dopotutto, se sto con una persona, andando avanti con gli anni, è normale mettersi a pensare al futuro in coppia, alla casa, al lavoro, a stare bene insieme... Sennò? Che senso ha continuare?
Sì, per amore, ma io la vedo più come un "continuare qualcosa che, prima o poi, finirà comunque".
E allora meglio finirlo prima che dopo, a vita inoltrata se possiamo dire.
Mentre eravamo in quel parco, vedere le sue lacrime, la sua tristezza, e i suoi tentativi di convincermi che stavo sbagliando e che ce la potevamo fare, mi stavano facendo soffrire ancora di più, mi stavano rendendo più dura la scelta che secondo me era giusta fare ma che avrebbe fatto soffrire lei. Non ho praticamente parlato, ho pianto i 3/4 del tempo e sono stato zitto molte volte, perché non avevo il coraggio di parlare.
Dopo due lunghe ore e mezza, siamo tornati a casa sua, dove avevo lasciato la macchina, e là le ho detto che avevo bisogno di più tempo per pensarci, capire come sarei stato davvero senza di lei.
Quel momento è stato forse il più doloroso di tutta quella giornata, dove nel buio della sera eravamo abbracciati, e lei ha iniziato a piangere sulla mia spalla, mentre la stavo stringendo forte cercando ci consolarla, fino a quando lei non mi ha detto "ti amo". Due parole, ma con un significato fortissimo, mi hanno fatto crollare a piangere di nuovo. Sapevo che me lo avrebbe detto prima o poi, ma speravo che non lo avrebbe fatto, perché sapevo che ci sarei stato male e che non sarei riuscito a risponderle in quel momento. Poi ha detto una cosa che mi è rimasta stampata nella testa per tutte queste tre settimane: "forse in un altra vita noi due riusciremo ad essere felici insieme", piango solo a pensarci.
Ci siamo alla fine salutati con molta difficoltà, ed è iniziato così il mio periodo di durata variabile, il cui avrei dovuto capire come sarei stato senza di lei.
Sono passate tre settimane. A parte i primi due, tre giorni che sono stati durissimi, grazie all'aiuto dei miei amici che mi sono stati vicino e ai vari impegni che ho avuto tra università, uscite e faccende varie, mi sono reso conto che non mi è mancata e che non ho sofferto come pensavo all'inizio. Ho cercato di non pensarci, di impegnarmi sulle cose che avevo da fare e andare avanti.
Questo non vuol dire che non abbia pensato a cosa fare con noi, non vuol dire che io l'abbia accantonata e mi sia dimenticato di lei. Non ho nemmeno tolto la cornice che mi ha regalato lei con le nostre foto dal comò. C'ho ragionato su, ho pensato a come stavo prima con lei, nel bene e nel male, e mi sono confrontato con come sto adesso. Il resoconto finale è che, da entrambe le parti, ci sono aspetti positivi e aspetti negativi: da single ho più libertà, posso fare ciò che voglio senza rendere conto e dare spiegazioni a nessuno, posso uscire con alcune amiche senza sentirmi in colpa e posso pensare alle mie cose e organizzarle coi tempi che voglio.
D'altra parte, da fidanzato, sai di avere sempre quella persona che ti ama e che ti vuole bene, che è sempre lì per te quando stai male o sei solo triste, che ti può consolare e che ti può far divertire.
Quando sei single, a volte senti il bisogno di avere accanto qualcuno di fidato come una fidanzata che ti supporti quando ne hai bisogno, o con cui puoi passare del tempo insieme e che sai che c'é, invece a volte da single senti di voler stare un po' solo a volte per non avere tutto lo sbatti di una relazione. La parte difficile arriva quando devi fare una scelta che in entrambe le opzioni sai che farà star male qualcuno.
Ciò che vorrei io? E' qualcosa di utopico, impossibile: essere dei grandi amici, in buoni rapporti, con nessuno dei due che soffre più, felici, potendo uscire in tranquillità soli o in gruppo senza sensazioni disagio. Ma dato che entrambi vogliamo cose diverse, è impossibile, sicuramente, nel breve periodo, più avanti non lo so.
Non so cosa possiamo aspettarci per il futuro: magari rimarremo amici, ognuno andrà avanti con le proprie vite, felici e contenti, oppure la stessa cosa senza restare amici. O perché no, non escludo, e non pretendo, che un giorno potremmo rincontrarci e riprovarci di nuovo, magari più grandi e maturi. Una cosa che sono sicuro rimarrà: io le vorrò per sempre bene, e lo stesso penso valga anche per lei.
Ora ciò che so che devo fare, è che devo andare da lei a parlare, e dirle come sono stato in questo periodo, dirle ciò che vorrei, ed essere il cento per cento sincero con lei, perché gliel'ho promesso.